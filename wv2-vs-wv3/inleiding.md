Inleiding
=========

In opdracht van het ministerie van BZK werkt het Kadaster aan een
doorontwikkeling van de BRT. Deze “BRT.Next” zal zijn gebaseerd op de BGT, de
BAG, andere bestaande bronnen en eigen inwinning. De BRT.Next wordt in
samenwerking met DiS-Geo ontwikkeld, waarbij afstemming wordt gezocht met de
landelijke Samenhangende Objectenregistratie. Het productieproces van de diverse
(toekomstige) producten wordt geoptimaliseerd door gebruik te maken van
algoritmes voor automatische objectvorming en generalisatie.

Er zijn gebruikerssessies gehouden waarin de bevindingen tijdens de ontwerpfase
van de nieuwe BRT.Next met gebruikers gedeeld zijn. Ook was er de mogelijkheid
om een reactie te geven op een eerste opzet van het nieuwe datamodel voor
BRT.Next.

De ervaringen uit deze gebruikerssessies en consultatie zijn de afgelopen
periode gebruikt bij het samenstellen van een nieuw informatiemodel voor
BRT.Next. Ieder object en iedere eigenschap uit het informatiemodel van TOP10NL
is geanalyseerd, vergeleken met de andere basisregistraties en vanuit meerdere
aspecten bekeken. Is het bijvoorbeeld topografie, cartografie of informatie, wat
is het gebruik en het bijhoud-proces van dit object of deze eigenschap. Op basis
van deze analyse is voor ieder object en iedere eigenschap één van onderstaande
keuzes gemaakt in het nieuwe informatiemodel:  
- Harmoniseren vanwege andere registraties (BGT, BAG, “SOR”, …)  
- Behouden in BRT.Next  
- Op een andere manier opnemen in BRT.Next  
- Vervallen, want werd (nog) niet bijgehouden in de BRT  
- Vervallen, want niet (meer) relevant voor de nieuwe BRT.Next-producten (bv.
niet op kaart)  
- Vervallen, want niet passend bij BRT.Next  
- Toegevoegd aan BRT.Next

In deze consultatie wil het Kadaster dit nieuwe informatiemodel voorleggen aan
de gebruikers van de BRT. Het is belangrijk om te beseffen dat de datamodellen
van de BAG en de BGT hiervoor het uitgangspunt zijn. Daar waar mogelijk is de
inhoud daarvan 1 op 1 overgenomen.

Consultatie
-----------

Deze versie van het informatiemodel BRT.Next is gemaakt voor het BRT.Next
product op schaal 1:10.000 en beschrijft welke objecten en eigenschappen er
vastgelegd worden in BRT.Next. Algemene objectkenmerken, zoals de identificatie,
attributen voor de levensloop van een object en visualisatiecode, zijn nu nog
niet opgenomen in deze consultatie. Voor deze attributen wil het Kadaster zo
veel mogelijk aansluiten bij de standaarden en bij TOP10NL.

Deze derde consultatie is een vervolg op de eerste en tweede consultatie, die
gehouden zijn van 28 juni tot en met 22 augustus 2022 en van 4 november tot en
met 4 december 2022. In deze derde consultatie worden alleen de wijzigingen in
het informatiemodel ten opzichte van de tweede consultatieversie voorgelegd.
Als aftrap van deze derde consultatie is een informatiesessie gehouden waar we
deze derde consultatie en de gemaakte keuzes toelichten. Deze sessie was op
23 januari 2023 en de opname is hier terug te kijken:
URLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURLURL

Het informatiemodel kan tijdens het realiseren van het product nog licht
aangepast worden doordat op dit moment het hele proces nog niet bekend is. Als
voorbeeld is het generalisatieproces van o.a. de BGT en BAG op schaal 1:1.000
naar de BRT.Next op schaal 1:10.000 nog niet ontwikkeld. Hierover zal het
Kadaster u blijven informeren.

Periode consultatie
-------------------

Reactie op deze consultatie kunnen gegeven worden van 23 januari tot en met
13 feburuari 2023 (3 weken). Aansluitend zal het Kadaster samen met Geonovum de
ontvangen reacties beoordelen en zo mogelijk verwerken in de eindversie van
het informatiemodel voor BRT.Next.

Het Kadaster is benieuwd naar uw reacties en dankt u bij voorbaat voor uw input!

Reacties indienen
-----------------

In dit wijzigingsvoorstel worden alle wijzigingen beschreven van de huidige
TOP10NL (WAS) naar de nieuwe BRT.Next (WORDT). Alle wijzigingen zijn
voorstellen, en worden met dit wijzigingsvoorstel geconsulteerd onder het
werkveld.

U kunt uw reacties op dit wijzigingsvoorstel indienen via [dit
reactieformulier](https://fd10.formdesk.com/geonovum/brtnext). U vindt een link
naar het reactieformulier ook midden onderaan deze pagina (knop “Reactie indienen”).

Geef bij uw reactie uw feedback en verbetersuggestie inclusief motivatie op: Wat
gebeurt er als het Kadaster dit voorstel doorvoert? Wat is het voordeel van uw
verbetervoorstel?

Al uw vragen of opmerkingen over de consultatie van BRT.Next stelt u per email
aan [brt@kadaster.nl](brt@kadaster.nl).

Leeswijzer
----------

De voorgestelde wijzigingen in de BRT.Next t.o.v. TOP10NL zijn in dit document
gemarkeerd: ~~tekst met deze opmaak~~ komt te vervallen, **tekst met deze opmaak** wordt toegevoegd.

In de desktopversie van het wijzigingsvoorstel wordt een schakelknop in het
venster rechts onderin getoond, waarmee u de wijzigingen aan (zichtbaar) of uit
(verborgen) kunt zetten.

De wijzigingen worden in een vaste structuur gepresenteerd. Elk objecttype
begint met een overzichtstabel met de attributen en attribuutwaarden voor dit
object na het doorvoeren van de wijzigingen. Vervolgens wordt per objecttype
beschreven welke attributen en attribuutwaarden wijzigen, vervallen of worden
toegevoegd.

We hanteren in dit document de term ‘attribuut’ voor een kenmerk of eigenschap
van een object; de term ‘attribuutwaarde’ voor het type of de waarde dat een
attribuut kan aannemen.
