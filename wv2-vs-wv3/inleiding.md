Inleiding
=========

In opdracht van het ministerie van BZK werkt het Kadaster aan een
doorontwikkeling van de BRT. Deze “BRT.Next” zal zijn gebaseerd op de BGT, de
BAG, andere bestaande bronnen en eigen inwinning. De BRT.Next wordt in
samenwerking met DiS-Geo ontwikkeld, waarbij afstemming wordt gezocht met de
landelijke Samenhangende Objectenregistratie. Het productieproces van de diverse
(toekomstige) producten wordt geoptimaliseerd door gebruik te maken van
algoritmes voor automatische objectvorming en generalisatie.

Er zijn gebruikerssessies gehouden waarin de bevindingen tijdens de ontwerpfase
van de nieuwe BRT.Next met gebruikers gedeeld zijn. Ook was er de mogelijkheid
om een reactie te geven op een eerste opzet van het nieuwe datamodel voor
BRT.Next.

De ervaringen uit deze gebruikerssessies en consultatie zijn de afgelopen
periode gebruikt bij het samenstellen van een nieuw informatiemodel voor
BRT.Next. Ieder object en iedere eigenschap uit het informatiemodel van TOP10NL
is geanalyseerd, vergeleken met de andere basisregistraties en vanuit meerdere
aspecten bekeken. Is het bijvoorbeeld topografie, cartografie of informatie, wat
is het gebruik en het bijhoud-proces van dit object of deze eigenschap. Op basis
van deze analyse is voor ieder object en iedere eigenschap één van onderstaande
keuzes gemaakt in het nieuwe informatiemodel:  
- Harmoniseren vanwege andere registraties (BGT, BAG, “SOR”, …)  
- Behouden in BRT.Next  
- Op een andere manier opnemen in BRT.Next  
- Vervallen, want werd (nog) niet bijgehouden in de BRT  
- Vervallen, want niet (meer) relevant voor de nieuwe BRT.Next-producten (bv.
niet op kaart)  
- Vervallen, want niet passend bij BRT.Next  
- Toegevoegd aan BRT.Next

In deze consultatie wil het Kadaster dit nieuwe informatiemodel voorleggen aan
de gebruikers van de BRT. Het is belangrijk om te beseffen dat de datamodellen
van de BAG en de BGT hiervoor het uitgangspunt zijn. Daar waar mogelijk is de
inhoud daarvan 1 op 1 overgenomen.

Consultatie
-----------

Deze versie van het informatiemodel BRT.Next is gemaakt voor het BRT.Next
product op schaal 1:10.000 en beschrijft welke objecten en eigenschappen er
vastgelegd worden in BRT.Next. Algemene objectkenmerken, zoals de identificatie,
attributen voor de levensloop van een object en visualisatiecode, zijn nu nog
niet opgenomen in deze consultatie. Voor deze attributen wil het Kadaster zo
veel mogelijk aansluiten bij de standaarden en bij TOP10NL.

Deze tweede consultatie is een vervolg op de eerste consultatie, die gehouden is
van 28 juni tot en met 22 augustus 2022. Als aftrap van deze tweede consultatie
is een DiS-online sessie gehouden. De sheets en opnamen van deze sessie zijn
terug te zien op [de pagina van DiS-online]
(https://www.geobasisregistraties.nl/basisregistraties/documenten/publicatie/2022/11/01/presentatie-dis-online) 
Opmerkingen uit de eerste consultatie zijn zo mogelijk verwerkt in deze
consultatie. In de bijlage, onderaan deze webpagina, zijn deze wijzigingen ten
opzichte van de eerste consultatie weergegeven.

Gedurende deze consultatie zijn er twee interactiemomenten gepland waar vragen
over deze consultatie door het Kadaster toegelicht kunnen worden. Deze momenten
zijn:  
- fysieke bijeenkomst: donderdag 17 november 2022, 9:30 – 12:30, kantoor
Kadaster Zwolle  
- online vragenuurtje: donderdag 25 november 2022, 9:30 – 11:00, online via
Teams  
U kunt zich aanmelden voor deze interactiemomenten door een e-mail te sturen aan
[brt@kadaster.nl](brt@kadaster.nl).

Het informatiemodel kan tijdens het realiseren van het product nog licht
aangepast worden doordat op dit moment het hele proces nog niet bekend is. Als
voorbeeld is het generalisatieproces van o.a. de BGT en BAG op schaal 1:1.000
naar de BRT.Next op schaal 1:10.000 nog niet ontwikkeld. Hierover zal het
Kadaster u blijven informeren.

Periode consultatie
-------------------

Reactie op deze consultatie kunnen gegeven worden van 4 november tot en met 4
december 2022 (4 weken). Aansluitend zal het Kadaster samen met Geonovum de
ontvangen reacties beoordelen en zo mogelijk verwerken in een nieuwe versie van
het informatiemodel voor BRT.Next. In januari 2023 vindt een derde consultatie
plaats (gedurende 2 weken), waarin de wijzigingen ten opzichte van de huidige
consultatieversie voorgelegd worden.

Het Kadaster is benieuwd naar uw reacties en dankt u bij voorbaat voor uw input!

Reacties indienen
-----------------

In dit wijzigingsvoorstel worden alle wijzigingen beschreven van de huidige
TOP10NL (WAS) naar de nieuwe BRT.Next (WORDT). Alle wijzigingen zijn
voorstellen, en worden met dit wijzigingsvoorstel geconsulteerd onder het
werkveld.

U kunt uw reacties op dit wijzigingsvoorstel indienen via [dit
reactieformulier](https://fd10.formdesk.com/geonovum/brtnext). U vindt een link
naar het reactieformulier ook midden onderaan deze pagina (knop “Reactie indienen”).

Geef bij uw reactie uw feedback en verbetersuggestie inclusief motivatie op: Wat
gebeurt er als het Kadaster dit voorstel doorvoert? Wat is het voordeel van uw
verbetervoorstel?

Al uw vragen of opmerkingen over de consultatie van BRT.Next stelt u per email
aan [brt@kadaster.nl](brt@kadaster.nl).

Leeswijzer
----------

De voorgestelde wijzigingen in de BRT.Next t.o.v. TOP10NL zijn in dit document
gemarkeerd:  komt te vervallen, **tekst met deze** opmaak wordt toegevoegd.

In de desktopversie van het wijzigingsvoorstel wordt een schakelknop in het
venster rechts onderin getoond, waarmee u de wijzigingen aan (zichtbaar) of uit
(verborgen) kunt zetten.

De wijzigingen worden in een vaste structuur gepresenteerd. Elk objecttype
begint met een tabel met de attributen en attribuutwaarden voor dit object na
het doorvoeren van de wijzigingen. Vervolgens wordt per objecttype beschreven
welke attributen en attribuutwaarden wijzigen, vervallen of worden toegevoegd.

We hanteren in dit document de term ‘attribuut’ voor een kenmerk of eigenschap
van een object; de term ‘attribuutwaarde’ voor het type of de waarde dat een
attribuut kan aannemen.

Een attribuut of attribuutwaarde kan op drie manieren wijzigen:

1.  de naam van het attribuut of attribuutwaarde wijzigt; de definitie wijzigt
    niet.

2.  de definitie van het attribuut of attribuutwaarde wijzigt; de naam wijzigt
    niet.

3.  de naam en definitie van het attribuut of de attribuutwaarde wijzigen.

Als twee attribuutwaarden worden samengevoegd tot één nieuwe attribuutwaarde
wordt dit in het document beschreven als het laten vervallen van twee
attribuutwaarden en het toevoegen van een nieuwe attribuutwaarde, met in de
toelichting (voetnoot) dat er sprake is van een samenvoeging.

Bij meerdere objectklassen is de modellering van ‘de naam van een object’
aangepast. Waar er in TOP10NL meerdere naam-attributen waren (bijvoorbeeld:
Naam_Nederlands, Naam_Fries en Naam_officieel) worden in BRT.Next de taal, de
herkomst en de aanduiding of een naam officieel is per naam aangegeven. Hiervoor
zijn de attributen “naam: taal”, “naam: herkomst” en “naam: officieel” in het
model opgenomen en die attributen beschrijven de eigenschappen van een naam van
een object.
